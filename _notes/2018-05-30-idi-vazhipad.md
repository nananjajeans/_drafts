---

layout: post
title: idi vazhipadu
tags: god,belief,athiesm

---



പെട്രോളിൻ്റെ വില ചൂട് വെള്ളത്തി മുക്കി വെച്ച തെർമോമീറ്ററിനകത്തെ മെർക്കുറി പോലെ സ്പീഡിൽ മേലോട്ട് പോകുന്നത് കണ്ട് മറ്റൊന്നും നോക്കാതെ ഒരു സ്‌കൂട്ടരങ് വാങ്ങി. ചെറിയ ഓട്ടത്തിനിവൻ മതി. പുതിയ സ്‌കൂട്ടരല്ലേ , ഒന്ന് അമ്പലം കാണിച്ചേക്കാം എന്ന് കരുതി ഞാനും സ്‌കൂട്ടറും കൂടെ വീടിനു പുറത്തോട്ടിറങ്ങി. ഗേറ്റു കഴിഞ്ഞു ടയറെടുത്തു വെച്ചതേയുള്ളു പിന്നീന്നൊരു അശരീരി കേട്ടു – പുത്യ വണ്ടിയാണല്ലേ. മൈലെജെന്ത് കിട്ടും ? ഒരറുപതു കിട്ടുമാരിക്കും എന്ന് പറഞ്ഞപ്പൊ വിശ്വസിക്കാഞ്ഞിട്ടാണെന്ന് തോന്നുന്നു അടവാണോ എന്ന് ചോദിച്ചത് ? ഏയ് അടവല്ല ഏട്ടാ , ശരിക്കും അറുപതുണ്ട് എന്ന് പറഞ്ഞപ്പൊ പരസ്പരത്തിലെ സൂരജിന്റെ ബണ്ണും ബ്രെഡുമുണ്ടാക്കുന്ന ബേക്കറി വിൽക്കാൻ പോകുവാണെന്നറിഞ്ഞ അങ്ങേരുടെ അനിയന്റെ ഭാര്യേടെ മുഖത്തെ അതെ ഭാവം ദർശിച്ചു – പുച്ച്ചം.

ഓണേന് എന്റയർലി ഡിഫറൻറ് നോട്ട്, ഭർത്താവിനൊരു ബേക്കറിയുണ്ടാവുന്നത് ഐപ്പീയെസ്സുകാരിയായ ഏതൊരു ഭാര്യയുടെം സ്വപ്നങ്ങളിലൊന്നാരിക്കും. ദിവസം മുഴുവൻ കഷ്ടപ്പെട്ട് കള്ളന്മാരേം കൊള്ളക്കാരുമൊക്കെ പിടിച്ച് തളർന്നു വരുമ്പോ സ്വന്തം ബേക്കറിയിലിരുന്ന് ഭർത്താവുണ്ടാക്കിയ അച്ചപ്പവും വറുത്തകായയുമൊക്കെ തിന്നുന്നത് തന്നെ ഒരിതാണ് . ആ മൈരിന് പകരം വെക്കാൻ വേറൊന്നുമില്ല. എങ്ങനുണ്ട് എൻ്റെ പഴമ്പൊരി ? നല്ല മാർദ്ദവം – ഹൊ മേഘാവൃതമായ ഒരു സായംസന്ധ്യയിൽ കുസൃതിച്ചിരിയുമായി അടുത്തു വരുന്ന ഭാര്യയോട് സംസാരിക്കാൻ ഇതിലും നല്ല വിഷയം കാലിക്കറ്റ് യൂണിവേസിറ്റി സെനറ്റ്‌ പോലും സിലബസിലുൾപ്പെടുത്താൻ അംഗീകരിച്ച് കാണില്ല.

കമിംഗ് ബാക്ക് റ്റു ദി ടോപ്പിക്ക് , വണ്ടിയുരുണ്ട് അമ്പലത്തിലെത്തി. പുള്ളിഷർട്ട് കുടുക്കഴിച്ച് ഞാനകത്തു കേറി. വഴിപാട് കൗണ്ടറിലിരുന്ന ചെറുക്കൻ കൗണ്ടർ സ്ട്രൈക്ക് കളിക്കുവാണെന്ന് തോന്നുന്ന വിധം കീബോഡിൽ തബല പ്രാക്ടീസ് ചെയ്തോണ്ടിരിപ്പാരുന്നു. എന്ന് അമ്പലത്തി വന്നാലും കഴിക്കുന്ന രക്തപുഷ്പപാഞ്ചലി അന്ന് സ്കിപ്പ് ചെയ്യാൻ കമ്മറ്റി തീരുമാനിച്ചു. പ്രാർത്ഥന കേട്ട് തളർന്നിരിക്കുന്നു ദൈവം രക്തപുഷ്പാഞ്ചലി എന്നുള്ളത് മാറി കേട്ട് എന്തേലും പ്രശ്നം വരേണ്ടെന്ന് കരുതി. രക്തം വെച്ചുള്ള കളിയാണ് , പുതിയ സ്‌കൂട്ടറും. വാഹനപൂജ മാത്രം മതി.

“ഒരു വാഹനപൂജ ”

“വണ്ടീടെ നമ്പരെന്താ ?”

“നമ്പര് കിട്ടീട്ടില്ല.”

“നമ്പറില്ലാതെ പൂജ നടത്താൻ പറ്റില്ല ” – വല്ലാത്ത മൈരൻ ചെക്കൻ തന്നെ. ടെമ്പററി രെജിസ്ട്രേഷൻ നമ്പര് മതിയോ?

“എന്തേലും നമ്പര് മതി ”

“എന്തേലും മതിയെങ്കി അഞ്ച് പൂജ്യം എഴുതിയെക്ക്‌ ”

ഞാനെവിടുന്നോ സ്കൂട്ടര് കട്ടോണ്ട് വന്ന പോലെ മൈരൻ ചെക്കൻ എന്നെയൊന്ന് നോക്കി.

അഴിച്ച ഷർട്ടിന്റെ കുടുക്കിട്ട് ഞാൻ വണ്ടിക്കടുത്തു പോയ് നമ്പര് നോട്ട് ചെയ്തു പറഞ്ഞു കൊടുത്തു.

ആവശ്യത്തിലധികം തെച്ചിപ്പൂ ചെവിയിൽ തിരുകി ധ്യാനനിമഗ്നനായി നിന്നു . പൂജാരി എന്നേം കൂട്ടി വണ്ടിക്കടുത്തക്ക് പോയി കുറച്ചു ശ്ലോകം റാപ്പ് ചെയ്തു. അണ്ണാറക്കണ്ണൻറെ പുറത്തു ശ്രീരാമൻ വരച്ച പോലെ വണ്ടീടെ ഫ്രണ്ടിൽ ചന്ദനം വെച്ച് മൂന്ന് വരയും. സ്കൂട്ടര് കണ്ടാ പട്ടര് ദേഹണ്ഡത്തിന് പോകുന്ന പോലുണ്ടാരുന്നു. ബാക്കി പ്ളേറ്റിലുണ്ടാരുന്ന ചന്ദനം പൂര്ണചന്ദ്രൻ്റെ വട്ടത്തിൽ രണ്ട് മിററിലും തേച്ച് വെക്കേം ചെയ്തു. അതെനിക്കിഷ്ടമായില്ലേലും ഫുൾക്കവർ ഇന്ഷൂറന്സിന്റെ കൂടെ ഭഗവതീടെ പ്രൊട്ടക്ഷനും കൂടിയാവുമല്ലോ എന്ന് കരുതി ഞാൻ ക്ഷമിച്ചു.

വീട്ടിലുണ്ടാക്കുന്ന പുട്ട് തട്ടാമെന്ന സന്തോഷത്തി വണ്ടിയെടുത്തു ഒരു രണ്ട് കിലോമീറ്റര് കഴിഞ്ഞു ലെഫ്റ്റ് എടുത്തപ്പോ ഠോ ! എന്നൊരു ശബ്ദം കേട്ടതോർമയുണ്ട്. നോക്കുമ്പൊ ശബ്ദമില്ലാതെ പിന്നിലൂടെ വന്ന ഒരു ഇലക്ട്രിക് സ്കൂട്ടര് പിന്നിലെ പെയിന്റ് ഒരു ഇരുപത്തഞ്ച് ഗ്രാം ചുരണ്ടിക്കൊണ്ട് പോയിരിക്കുന്നു. പൂജാരി മിററിൽ തേച്ച ചന്ദനം കാരണം പിന്നിലെ മൈര് വണ്ടിയെ കണ്ടില്ല. അമ്പലത്തി നടന്നത് വണ്ടിയിടിപ്പിക്കാനുള്ള പൂജയാണെന്ന് തോന്നുന്നു. കൗണ്ടറിലെ ചെക്കൻ വഴിപാട് ഷീട്ടിൽ എന്ത് മൈരാണാവോ എഴുതി പിടിപ്പിച്ചത്. എന്തായാലും ടെമ്പററി നമ്പര് കൊടുത്തോണ്ട് ചെയ്ത പൂജയുടെ വാലിഡിറ്റി ശരിക്കുള്ള നമ്പര് കിട്ടുന്നത് വരേയുള്ളു എന്നൊരാശ്വാസത്തിലാണ് ഞാനിപ്പോ
